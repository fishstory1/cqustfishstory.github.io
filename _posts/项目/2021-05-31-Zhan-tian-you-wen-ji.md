---
layout: post
title: 敬告青年工学家-詹天佑
category: 项目
tags: 项目
keywords: null
description: null
---
>   敬告青年工学家-詹天佑

>   莽莽神州，岂长贫弱？曰富曰强，首赖工学。交通不便，何以利运输？机械不良，何以精制作？若夫矿产之辟兴，市场之建筑，孰非工学之范围，皆系经营之要着。 

　　呜呼，我工学家之责任，不亦綦重耶！晚近以来，人才蔚起，各专科硕学济济，或积经验，以邃故知；或渡重洋，以求新理。而国内学校所产英才，亦日增不已。工学之前途，发达可期，实业之振兴，翘足以俟，将不让欧美以前驱，岂仅偕扶桑而并骑。 

　　虽然，默察社会之情形，细观工学界之状况，有不能已于言，而为我青年工学家告者，厥有数端。爰简陈之以为针砭。

　　一、精研学术以资发明。镜以淬而日明，钢以炼而益坚。凡诸学术，进境无穷，驾轻就熟，乃有发明。横观世界之潮流，物质进步，一泻千里。由人力而进于汽机，由汽机而臻于电力，电力可以无线以传，飞艇可航空而驶。二十世纪之世界，实赖工学家以左佑之。返观乎我国工学界，则所发明者尚稀有所闻，岂智力不欧美若，而司梯芬生、瓦特、弗兰克林、毛利之流，不能产于中国耶？曰：否！惟怠于深求，研究不足所致耳。 

　　青年学子，一出校门，辄辍学业，得一位置，已自满足。及至实地工作，亦惟求称职而已。至于退食之暇，尚发奋求学者实为少数。于是囿于旧闻，不求精益，甚至自矜一得，迹近恃盈，而彼邦日有发明，我则瞠乎其后。如是而望工学之进步，不亦难乎？ 

　　故必从事业以求精理，温故业而启新知。凡外国有新理新器之发生，务研究其原因，而从事仿效，加以种种之试验，作出种种之模型，虽失败于前，必改良于后，殚精积虑，终有贯通之一日。又何难于发明哉？ 

　　二、崇尚道德而高人格。道德者，人之基础也。学术虽精，道德不足，犹筑高屋于流沙之上，稍有震摇，无不倾倒。欧美富强，实普通人民，皆守自然道德所致也。近世人心浇薄，古道难行，毁谨厚者为迂腐，誉巧辩者为能才。而我工学家以实业为根本，切忌浸染于狂流。 

　　杨震四知之说，阳明良知之谈，乃道德最精之义，为吾人必守之箴。即凡做一事，无论人言之是非，先求己心之安泰。必须以事业为前提。诉良心而无怍，方可坦然行之，以为规范。不因权利而操同室之戈，不以小忿而萌倾轧之念。视公事如家事，以己心谅人心，皆我青年工学家所必守之道德也。 

　　三、循序以进，毋越范围。行远自迩，登高自卑，一蹴而几，非可永久。工程事业，必学术经验相辅而行，徒恃空谈，断难行事。是以东西各国，凡初卒业于学校者，无论成绩如何，必先居以下位，待其阅历浙近，逐次提升。故一旦位高权大，下级情形，既已深悉，统率驾驭，自必有方。事虽纤微，莫不了于胸中，而人亦不敢以伪相试。 

　　我国京张铁路，首订工程师升转章程，严定资格，即本此意，现各铁路亦多沿用。深冀青年工程学子，力体斯旨，勿袭高深之学说，勿以下位为鄙夷，勿方出校门，遽以为人不我若，勿在下级，嗤上级者无能。以服从为要义，力祛骄矜，以勤慎为方针，务求深造。举凡细微之事，亦必躬自亲之。昔俄皇彼得，曾身为船厂工人，卒成一代英主。故曰：物有本末，事有先后，拾级而登，终达峰极。若夫浮躁狂妄者流，未有不败者。 

　　四、筹画须详，临事以慎。凡工学青年，一旦身亲事实，无论其职位高下，恒负一部分之责任，指挥多数之工人。苟筹谋稍涉疏忽，则群下因之误事矣。惟事必豫谋，通盘筹算，临时方免张皇失措之弊。 

　　至于管理包工人等，尤必格外详慎。盖包工者，本属营业性质，无不以利为归，其目的所属，固不在谋公益也。而其为人又多狡滑善辩，对于经验较浅之工程管理者，恒存尝试之心，复能鼓其如簧之舌，逞一方面之理由。若不深察其性质，慎己之行为，鲜不受其愚弄也。然而详慎云者，非犹豫之谓也。若把握不定，遇事踌躇，或因人言而轻更办法，则己之短处，适为人所窥破，其下更得施其蒙混之狡谋。及至偾事，人不我谅，必自损其名誉焉。 

　　就御下而言，过放任则自失尊严，遇苛刻则人怀怨望，必也兼用恩威，善于操纵，不假事权于人，不轻信左佑，小心翼翼以为之，则鲜有偾事者也。 

　　以上所述，虽仅就修业、进德、守规、处事，而举其大纲，实为青年工学家立身之要则，幸勿以老生常谈，无关宏旨而忽略焉。尤有进者，厥惟畛域之不可分也。凡各科工学专家，无论留学东西各国，与夫国内卒业，及以经验成名者，既属工程学子，固皆以发扬国人技术，增进国家利益为目的，各宜同心协力，不容有所岐视。天下一家，中国一人，此圣人所以为圣也。望群君其共勉之，不佞有厚望焉。
